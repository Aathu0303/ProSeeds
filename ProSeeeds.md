## What is ProSeeds?
### பிரச்சினை

முன்னொரு காலகட்டத்தில் எமது பிரதேசமானது உணவு உற்பத்தியில் தன்னிறைவு அடைந்து செழிப்புமிகு நிலையில் காணப்பட்டது. வீடுகளுடன் இணைந்த தோட்டங்கள், தமது உணவை தாமே உற்பத்தி செய்ய  அக்காலத்தில் அளப்பெரும் உதவி புரிந்தன. தற்போது எமது சமூகமானது உணவுத்தேவையை நிறைவு செய்ய கணிசமானளவு வெளியேயிருந்து கிடைக்கப்பெறும் உணவு மூலங்களில் தங்கியிருக்கும் துர்ப்பாக்கிய நிலை ஏற்பட்டுள்ளது. அநேகமான வீடுகளில் தமக்கு தேவையான உணவை தாமே உற்பத்தி செய்யக்கூடிய வசதி வாய்ப்புக்கள் இருந்தும் அதை நடைமுறைப்படுத்துவதில் உள்ள விழிப்புணர்வின்மை இதற்கு  ஒரு முக்கியமான காரணமாகும். 

யாழ்ப்பாண தீபகற்பத்தின் பூகோள அமைவு மற்றும் அதன் காலநிலை என்பன அநேக பயிர்ச்செய்கை நடவடிக்கைகளுக்கு உகந்ததாக உள்ளதால் ஒரு தனி மனிதன் தனது தேவைக்கு போதுமான உணவுற்பத்தியை மேற்கொள்ள ஏதுவான நிலை காணப்படுகிறது. 

உலகளாவிய ரீதியில் ஏற்பட்டுள்ள கொவிட்-19 பரவலும் அதன் போதான முடக்கநிலையும் ஒவ்வொரு வீடுகளிலும் வீட்டுத் தோட்டங்கள் மூலம் உணவுற்பத்தியை மேற்கொள்ள வேண்டியதன் அவசியத்தை கட்டியம் கூறி நிற்கின்றன.  இந்நிலைமை சில மாதங்களுக்கு நீடித்த போதும் உணவு உற்பத்தியில் தன்னிறைவு அடைவதற்கான பொறிமுறைகளில் கணிசமான முன்னேற்றமெதனையும் அவதானிக்கமுடியவில்லை. 

அநேக குடும்பங்களில் மாணவர்கள், வீட்டிலிருந்தே பணியாற்றுவோர் போன்றோரிடம்  போதிய விழிப்புணர்வு ஏற்படுத்தப்படின் ஓய்வு நேரங்களில் தத்தமது வீடுகளில் வீட்டுத்தோட்டங்களை பராமரிப்பதன் மூலம் தமக்கு வேண்டிய உணவுத்தேவையை பூர்த்திசெய்ய முடியும்  என்பதுடன் ஓய்வுநேரத்தையும் பயனுடையதாக்க முடியும். 

அத்துடன் உணவுற்பத்திக்காக அசேதனப்பசளைகள், பீடைகொல்லிகள், களைகொல்லிகளை பயன்படுத்துவதால் காலப்போக்கில் உடல்நலக்கேடு ஏற்படுவதுடன் அவற்றின் விலைகள் இறுதியாக பெறப்படும் உணவுப்பொருட்களின் விலைகளிலும் தாக்கம் செலுத்துகின்றன. அத்துடன் எமது பிரதேசத்துக்கு தேவையான உற்பத்திகளை வெளியூர்களிலிருந்து கொள்வனவு செய்தலானது பொருளாதாரத்தில் கணிசமான செலவினத்தை ஏற்படுத்துகின்றமையும் குறிப்பிடத்தக்கது.

### தீர்வு
போதுமான வளங்கள் மற்றும் இயலுமைகள் காணப்பட்ட போதிலும் எமது பிரதேசவாசிகள் வீட்டுத்தோட்டம் செய்வதில் நாட்டம் காட்டவில்லை. இந்த வாய்ப்பை பயன்படுத்தி உணவு உற்பத்தியில் தன்னிறைவு அடையும் நோக்குடனும், உற்பத்தியில் ஈடுபடுபவர்க்கு பொருளாதார அனுகூலத்தை  அளிக்ககூடிய வகையிலும் எமது அணியானது, எமது பிரதேசத்திற்கு பொருத்தமாக, அனைவரும் ஈடுபாடுடன் இலகுவாக பயிர் செய்து பலன் பெறக்கூடிய விதை பொதிகளையும், வழிகாட்டல் கையேடுகளையும் உள்ளடக்கிய ProSeeds பொதியை தயார் செய்து அனைவருக்கும் சென்றடையக்கூடிய வகையில் விநியோகித்தல் வீட்டுதோட்ட செய்கையில் புத்துணர்வை அளிக்கும் என்று நம்புகின்றோம்.
	
எமது பொதியில் நாம் உள்ளடக்க நினைப்பவை: குறுகிய காலத்தில் பயனளிக்க கூடிய கீரை வகைகள், கத்தரி, தக்காளி, பயிற்றை, மிளகாய், வெண்டி, பாகல் விதைகளையும், அவற்றை இலகுவாக பயிர் செய்து பயன்பெறும் முறைகளையும், இதை தவிர வேறு பயிர்களை (அன்னாசி,  வெங்காயம், பூண்டு, மரவள்ளி, வல்லாரை, இஞ்சி, மஞ்சள், உருளைகிழங்கு) எவ்வாறு பெற்று பயிர் செய்வது என்பதையும் எமது கையேடு உள்ளடக்கியதாக இருக்கும். மேலதிகமாக, பயிர்செய்கைக்கு நிலம் இல்லாதவர்கள் எவ்வாறான மாற்று வழிமுறைகளை (நிலைகுத்து பயிர்ச்செய்கை, மண் இன்றிய பயிர்ச்செய்கை, தலை கீழான பயிர்ச்செய்கை, கழிவு பொருட்களில் பயிர்ச்செய்கை) மேற்கொண்டு பயிர்ச்செய்கை செய்யலாம் என்பதனையும், தமது பயிர்ச்செய்கைக்கு
தேவையான சேதன பசளைகளை எங்கு பெறலாம் என்பதற்கான வழிகாட்டுதல்களும், அதை வீட்டிலேயே வீட்டுதோட்ட கழிவுகள் மற்றும் சமயலறை கழிவுகள் மூலம் உருவாக்க கூடிய முறைகளையும்,  இரசாயனங்களை பாவிக்காது பீடைகொல்லி, கிருமிக்கொல்லி, களை கொல்லிகளை வீட்டிலேயே தயாரிக்கக்கூடிய வழிமுறைகளை உள்ளடக்கியதாக எமது கையேடு அமையும்.

எமது இந்த தீர்வானது தற்போதைய சூழ்நிலையில் ஆரோக்கியமான சமூகத்தின் முதல் வித்தாக அமையும். இம் முயற்சி ஆனது மக்களிடையே சென்றடைந்து உத்வேகத்தை அளிக்கும் முகமாக ProSeeds இல் புதுவிதமான சிந்தனைகளையும் உள்ளடக்க தீர்மானித்து உள்ளோம். எமது செயல்திட்டத்தில் இணைந்து கொள்பவர்கள் அதனை சமூக வலைத்தளங்களில் trend செய்யும் விதமாக இப்பொதியினுள் சில stickers ஐ உள்ளடக்கவும் எண்ணியுள்ளோம். தமது பயிர்களை இந்த stickers உடன் புகைப்படம் எடுத்து பகிரலாம். இது ,சிறுவர்களையும் இளைஞர்களையும் நன்கு ஊக்குவிப்பதாக அமையும்.மாணவர்களிடையே உந்துதலை ஏற்படுத்த சிறு அளவுகளில் போட்டிகளை நடாத்தலாம் என்பதும் எமது எண்ணம். 
